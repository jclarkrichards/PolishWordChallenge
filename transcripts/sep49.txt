Aga i ja dostałyśmy niedawno superzaproszenie

na specjalne wydarzenie, które odbywa się w innym mieście,

więc musimy się tam dostać pociągiem.

Stwierdziłyśmy więc, że to świetna okazja do tego,

żeby pokazać Wam trochę i opowiedzieć o tym,

jak funkcjonuje podróżowanie właśnie pociągiem w Polsce.

Jakie to wydarzenie? To dowiecie się pod koniec filmiku.

A teraz zaczynamy! Chodźcie!

Zanim w ogóle wybierzecie się w podróż pociągiem,

to musicie znaleźć odpowiednie połączenie i kupić na nie bilet.

Jeżeli jesteście fanami bardziej tradycyjnych rozwiązań,

to oczywiście możecie wybrać się na dworzec w Waszym mieście

i zapytać miłej pani albo miłego pana w kasie o to,

jak dojechać do miejsca docelowego Waszej podróży, i jaki kupić bilet.

Ale jeżeli nie mówicie zbyt dobrze po polsku,

to zapewne dużo łatwiej będzie Wam to zrobić przez Internet,

na spokojnie, w Waszym domowym zaciszu.

Połączeń na takie długie trasy

pomiędzy największymi polskimi miastami

polecamy Wam szukać o tutaj.

A takie krótsze lokalne trasy w ramach jednego województwa

obsługują lokalni przewoźnicy, ale tych jest bardzo dużo,

więc szczegółowe linki postaramy się Wam zostawić

w opisie tam na dole.

Jeżeli tak jak Aga i ja skorzystacie z tej opcji,

żeby kupić bilet przez Internet, to pamiętajcie,

żeby potem go wydrukować albo zapisać u siebie na telefonie.

Najważniejszy jest ten kod QR. On musi być dobrze widoczny,

żeby potem kontroler mógł go sczytać, jak będziecie już w pociągu.

A jeżeli zdecydujecie się kupić bilet w kasie,

to będzie on wyglądał właśnie tak. Nie przejmujcie się tym,

że tutaj żadnego kodu QR nie ma. On jest tak samo ważny.

Jeżeli jedziecie pociągiem dalekobieżnym, który nazywa się Intercity,

to najważniejsze informacje, jakie znajdziecie na Waszym bilecie,

to te o numerze wagonu, do którego macie wsiąść,

i numerze miejsca, na którym macie usiąść.

Ja wiem, że w niektórych krajach to tak działa,

że za dedykowane miejsce trzeba sobie dodatkowo zapłacić,

ale w polskich pociągach te miejsca są automatycznie przydzielane.

Chyba że chcecie jakieś miejsce specjalne,

na przykład koło pasażera, który już ma kupiony bilet,

albo bardzo Wam zależy na tym, żeby siedzieć przy oknie.

Inna sytuacja jest w pociągach regionalnych.

Tam dostajemy bilety bez przydzielonego miejsca i musimy go szukać.

Bez względu na to, czy podróżujecie pociągiem regionalnym,

czy dalekobieżnym, to jeżeli jesteście uczniem, studentem

albo osobą z niepełnosprawnościami, przysługują Wam zniżki.

Jeżeli kupujecie bilet w kasie, to warto o te zniżki zapytać.

A jeżeli kupujecie bilet przez Internet albo w automacie,

o których też za chwilę Wam powiemy,

to koniecznie wybierzcie odpowiednią zniżkę.

Pamiętajcie tylko, że podczas kontroli biletów w pociągu

będziecie musieli pokazać dokument, który uprawnia Was do tej zniżki.

Po wejściu na jakikolwiek dworzec w Polsce,

koniecznie rozglądajcie się za tablicą przyjazdów i odjazdów.

Punktualność nie jest mocną stroną Polskich Kolei Państwowych,

więc często mają one opóźnienia

i właśnie na tych tablicach znajdziecie o nich informacje.

No i przede wszystkim dowiecie się z nich,

z którego peronu odjeżdża Wasz pociąg.

Tam za mną widzicie kasy biletowe.

To jest właśnie to miejsce, w którym można kupić bilet stacjonarnie.

Jeżeli będziecie to robić, to zwróćcie tylko uwagę na to,

do której kasy podchodzicie. Te kasy, w których kupimy bilety

na dalekie połączenia międzymiastowe,

będą oznaczone jako PKP Intercity, a te kasy, w których kupicie bilety

na takie połączenia regionalne,  będą oznaczone jako

Koleje Śląskie, Małopolskie, Podkarpackie, Mazowieckie,

 w zależności od tego, w którym jesteście województwie.

No i poza Internetem i kasami jest jeszcze trzecia opcja.

Można kupić bilety w automacie takim jak ten.

Automaty zazwyczaj są do biletów na połączenia regionalne

i czasami dzięki tym sprytnym urządzeniom

można uniknąć długich kolejek do kasy.

Jeżeli na polskim dworcu będziecie musieli poczekać na swój pociąg,

to możecie to zrobić w jednej z licznych kawiarenek,

małych restauracji albo po prostu takiej poczekalni,

jaką widzicie tam za mną.

Na dworcu zawsze da się też kupić jakąś przekąskę na drogę.

My, zaopatrzone w drożdżówki, ruszamy na peron.

Jeżeli kiedyś będziecie stać na wąskim peronie

i przysłuchiwać się tym zapowiedziom podawanym przez megafon,

i dojdziecie do wniosku, że nic z nich nie rozumiecie,

to wcale nie musi oznaczać, że wasz polski jest aż taki zły.

Polacy tak naprawdę często też tych zapowiedzi nie rozumieją,

bo one są bardzo, bardzo niewyraźne.

Dlatego jeżeli zastanawiacie się, z którego toru odjedzie wasz pociąg,

to najlepiej przyglądajcie się tym tablicom informacyjnym

zawieszonym gdzieś u góry.

Wsiadając do pociągu koniecznie zwróćcie uwagę

na numer wagonu napisany na drzwiach.

Najlepiej od razu wsiąść do tego wagonu,

którego numer znajduje się też na Waszym bilecie,

bo wtedy nie musicie iść przez cały pociąg

w poszukiwaniu swojego miejsca.

Jak już znajdziecie się w odpowiednim wagonie,

to wtedy patrzcie na te numerki, które napisane są nad siedzeniami,

żeby znaleźć swoje miejsce właśnie.

Szukając swojego miejsca, zwróćcie też uwagę na to,

że w polskich pociągach mamy pierwszą i drugą klasę.

Pierwsza klasa to takie specjalne wagony,

w których są droższe, trochę wygodniejsze miejsca,

za które trzeba specjalnie zapłacić

i jeżeli tam usiądziemy przez przypadek, to możemy dostać za to karę.

Wszyscy inni, którzy nie mają ochoty wydawać pieniędzy

na te drogie bilety z pierwszej klasy, siedzą w klasie drugiej.

Zazwyczaj to jest większość wagonów w pociągu,

ale trzeba na to uważać.

W polskich pociągach znajdziecie trzy rodzaje wagonów:

bezprzedziałowe, czyli takie, w których ludzie

siedzą w parach i w rządkach. Trochę tak jak w samolotach,

tylko nie po trzy, a po dwie osoby.

Są też wagony przedziałowe, czyli takie,

w których ludzie siedzą w takich małych komórkach w sześć osób.

Trzy osoby siedzą naprzeciwko kolejnych trzech.

Te przedziałowe wagony nie są zbyt lubiane, bo nie są zbyt wygodne.

Ale Aga zdradziła mi podczas tej podróży właśnie,

wcześniej o tym nie wiedziałam, że kiedy kupujemy bilet,

czy to przez Internet, czy to w kasie, to możemy powiedzieć,

w jakim chcielibyśmy wagonie siedzieć

albo zaznaczyć odpowiednią opcję

i jeżeli jeszcze są w takim wagonie miejsca,

to dostaniemy miejsce według naszych preferencji.

No i są jeszcze wagony restauracyjne.

W polskich pociągach one się nazywają Warsami.

Nie zawsze są w pociągu, ale w tych takich dalekobieżnych

zazwyczaj tak. Można tam się napić kawy, zjeść coś małego

albo nawet cały duży obiad.

A jeżeli w Waszym pociągu akurat nie będzie wagonu restauracyjnego,

to może się zdarzyć tak, że jeden z pracowników pociągu

będzie chodził między pasażerami i oferował kawę, herbatę

i różne napoje z takiego wózka.

W praktycznie każdym polskim pociągu, czy to dalekobieżnym,

czy to regionalnym, znajdziecie toaletę.

Czasami lepszej, czasami gorszej jakości,

ale swoje podstawowe potrzeby na pewno w niej załatwicie.

Jeżeli przemieszczacie się po pociągu,

bo na przykład musicie skorzystać z toalety

albo naszła Was ochota na kawę w Warsie, to pamiętajcie,

żeby zawsze, zawsze mieć przy sobie bilet,

dokument uprawniający Was do zniżek, jeżeli z nich skorzystaliście,

i dokument tożsamości, jeżeli kupiliście bilet przez Internet,

i jest na nim Wasze imię i nazwisko.

Kontrolerzy w polskich pociągach są bezwzględni

i w każdej chwili mogą Was o ten bilet poprosić.

A jeżeli go przy sobie nie macie, to wlepić Wam karę.

A tych nie warto płacić, więc bądźcie przygotowani

w każdej chwili na kontrolę.

Miejsca na bagaże w polskich pociągach zazwyczaj znajdują się

nad siedzeniami i wyglądają o tak, więc nasze walizki

podróżują nad naszymi głowami.

Warto je porządnie tam położyć,

żeby przypadkiem na nikogo nie spadły.

A jeżeli macie taką bardzo dużą walizkę,

która może się tu nie zmieścić, to w wagonach bezprzedziałowych

czasami jeszcze są dodatkowe miejsca na duże walizki właśnie.

W polskich pociągach bywa problem z Internetem,

więc jeżeli zaplanujecie sobie pracę na ten czas podróży,

to najlepiej taką, do której Internet niekoniecznie jest potrzebny.

Ja na przykład przygotowałam nowy zestaw ćwiczeń

dla naszych Patronów i właśnie siadłam sobie tutaj z nadzieją

na jakieś Wi-Fi na dworcu, żeby im go opublikować.

Bardzo serdecznie dziękujemy wszystkim osobom,

które wspierają nasz projekt.

Pamiętajcie, że to grono naszych Patronów

dostaje takie właśnie ćwiczenia do wszystkich naszych odcinków.

Jeżeli też chcielibyście je zdobyć,

to wszystkie szczegóły na temat tego,

jak dołączyć do naszej super społeczności,

znajdziecie pod tym linkiem.

Dojechałyśmy do Warszawy, a to oznacza,

że nasza dzisiejsza podróż dobiega już prawie końca.

Ale zanim się z Wami pożegnamy, to odpowiemy na jeszcze kilka pytań,

które mogą Wam przyjść do głowy,

kiedy będziecie planować Waszą podróż pociągiem po Polsce.

Czy warto kupować bilet z wyprzedzeniem?

Oczywiście, że warto. Zwłaszcza, że PKP kusi ostatnio

różnymi promocjami, które tym bardziej nakłaniają do tego,

żeby bilety kupować wcześniej.

A poza tym, jeżeli za bardzo się spóźnicie,

to może dla Was braknąć miejsca, a przynajmniej tego siedzącego,

więc nie warto czekać do ostatniej chwili.

Czy bilet kupiony z wyprzedzeniem można zwrócić albo wymienić?

Kiedyś odpowiedź na to pytanie była bardzo prosta

i zawsze brzmiała “tak”.

Ostatnio niestety odpowiedź na to pytanie

coraz częściej brzmi - to zależy: jaki bilet kupicie

i czy skorzystacie z jakichś specjalnych promocji,

które gwarantują tańsze bilety,

ale uniemożliwiają ich zwrot albo wymianę.

Strona PKP ostatnio coraz bardziej przypomina

stronę tanich linii lotniczych i sprawia, że klikając niektóre pola

nie jesteśmy w stanie potem wymienić ani zwrócić biletów,

więc uważajcie i dokładnie czytajcie warunki, na jakich kupujecie bilet.

Czy polskimi pociągami można podróżować z pupilem?

Zazwyczaj tak. Trzeba im tylko kupić bilet,

więc pamiętajcie, żeby o to poprosić w okienku

albo zaznaczyć taką opcję, jeżeli kupujecie bilet

przez internet albo w automacie.

No i koniecznie poczytajcie o zasadach przewozu

waszego rodzaju pupila, bo tam też często są jakieś obostrzenia.

Trzeba się do tych zasad po prostu dokładnie zastosować.

Czy w pociągu można przewozić rower?

Często tak, ale to zależy od pociągu i trzeba sprawdzić,

czy w tym, w którym wy planujecie się znaleźć,

będzie takie specjalne miejsce do przewożenia rowerów.

Informacja o tym pewnie będzie na stronie internetowej albo w kasie,

bo jeżeli chcecie wziąć ze sobą rower,

to musicie zaznaczyć taką opcję i dodatkowo za to zapłacić,

ale mimo wszystko to czasami bardziej opłaca się

niż wynajmowanie roweru na miejscu,

więc jeżeli swój rower macie, to serdecznie polecamy taką opcję.

Teraz to już naprawdę koniec, bo ja i Aga przesiadamy się na autobus,

więc nasza podróż pociągiem tutaj dobiega końca.

Jeżeli zastanawiacie się, po co w ogóle do tej Warszawy przyjechałyśmy,

to odpowiedź jest taka, że dostałyśmy zaproszenie

od Ambasady Brytyjskiej na specjalne wydarzenie,

które dzisiaj będzie miało u nich miejsce.

Jeżeli jesteście ciekawi, co to za wydarzenie i jak tam było,

to koniecznie zajrzyjcie na naszego Instagrama.

Tam zostawimy Wam przypiętą relację z tego dnia.

A na dzisiaj od nas to już wszystko.

Mam nadzieję, że widzimy się za tydzień w czwartek

w kolejnym odcinku Easy Polish. Do zobaczenia!

